โชคดีที่เป็นโปรแกรมเมอร์และเป้าหมายใหม่ของชีวิต
บทความนี้ผมเขียนเพื่อเก็บไว้เตือนสติตัวเองสำหรับเส้นทางชีวิตในอีก 3-5 ปีข้างหน้า
หลายครั้งระหว่างที่เดินเล่นอยู่ ผมจะสังเกตชีวิตคนในสังคมที่อยู่รอบตัว ผมรู้สึกนับถือคนที่ทำมาหากินอย่างสุจริตจากใจจริงทุกครั้งที่พบเห็น โดยเฉพาะคนทำมาค้าขาย ผมมักจะอุดหนุนพวกเขาเสมอ เพื่อให้พวกเขามีกำลังใจที่จะดำเนินชีวิตและทำมาหาเลี้ยงชีพด้วยอาชีพสุจริตต่อไป
นอกจากนั้นผมยังนำสิ่งที่เห็นมาตั้งคำถามและเตือนสติตัวเองเสมอ ว่าผมยังโชคดีกว่าหลายๆ คน หลายๆ สาขาอาชีพมากขนาดไหนที่ได้ทำงานเป็นโปรแกรมเมอร์ จริงๆ ทุกสาขาอาชีพมีสิ่งที่ทำให้คนที่ทำงานในสาขาอาชีพนั้นได้เรียนรู้เสมอ มากบ้างน้อยบ้างต่างกันไป แต่ถ้าพูดถึงต้นทุน ทรัพยากรที่ใช้สร้างสรรค์งานขึ้นมาสักชิ้นหนึ่ง ไม่ว่าจะเป็นเวลา วัตถุดิบ ทุนทรัพย์ อาชีพโปรแกรมเมอร์ หรือนักพัฒนาซอฟต์แวร์มีต้นทุนต่ำกว่าสาขาอาชีพอื่นอย่างมาก พวกเรา (โปรแกรมเมอร์) แค่มีไอเดียพวเราก็สามารถจะทำไอเดียนั้นเป็นรูปธรรมจับต้องได้ โดยใช้เพียงแค่คอมพิวเตอร์ ทักษะความรู้ด้านการเขียนโปรแกรม และความตั้งใจ นำสิ่งที่สร้างขึ้นมาไปทดลองใช้งาน (ไม่ว่าจะใช้เอง หรือมีลูกค้าใช้) ลองผิดลองถูกได้เป็นสิบ เป็นร้อย เป็นพัน หรือแม้แต่เป็นหมื่นครั้ง ด้วยระยะเวลาท่ีสั้นมากๆ
มันทำให้ทุกครั้งที่ผมรู้สึกเฉื่อยชา หรือเริ่มอ่อนล้าจากอะไรบ้าง พอได้มองเห็นคนในสังคมที่ทำงานหามรุ่งหามค่ำ ยืนหลังขดหลังแข็งเพื่อขายของทั้งวัน หลายคนต้องทำงานท่ามกลางแสงแดดอันร้อนระอุ มันทำให้ผมต้องย้อนกลับมาถามตัวเองเสมอว่าผมกำลังทำอะไรอยู่ ผมจะมาท้ออะไรกับเรื่องที่อาจจะเล็กน้อยมาก เมื่อเทียบกับคนอื่นๆ ในสังคม ผมมีโอกาสดีกว่าคนอีกเป็นล้านๆ คนมากขนาดไหน คงด้วยทัศนคติแบบนี้นี่เองที่ทำให้ผมเป็นคนที่เมื่อท้อแล้ว จะลุกกลับมาเดินหน้าต่อได้เร็ว
ชีวิตผมที่ผ่านมามีจุดเปลี่ยนของชีวิตหลายต่อหลายครั้ง เป้าหมายของชีวิตก็เปลี่ยนไปตามเวลาที่ผ่านไป
ชีวิตนี้จะไม่ทำงานที่ต้องพูดคุยกับคน: งานแรกที่ทำตั้งแต่ตอนเรียนปีสอง คือเป็นโปรแกรมเมอร์ที่ถูกส่งไปประจำอยู่ออฟฟิศของลูกค้า
ชีวิตนี้จะขอเขียนโปรแกรมไม่ยุ่งกับเรื่องการเมืองในองค์กร: ผมทำงานเป็น IT Strategist ต้องยุ่งกับการเชื่อมโยงคนในองค์กรให้มีเป้าหมายเดียวกัน
ชีวิตนี้ขอไม่ยุ่งกับงานเอกสารมันน่าเบื่อ: ผมออกไปทำงานเป็นที่ปรึกษาด้าน IT หลากหลายสาขา งานหลักคือคุยกับคนและทำเอกสาร
ชีวิตนี้ขอทำงานประจำดีกว่าสบายดี: ผมออกมาทำงานเป็น freelance และที่ปรึกษาอิสระ 7 ปีแล้ว
ชีวิตนี้ไม่ขอตั้งบริษัทเด็ดขาด: ตอนนี้เป็น Co-Founder & CTO ของ Code App และกำลังจะมีบริษัท Tech Startup ของตัวเอง
ผมรู้สึกชีวิตเล่นตลกกับผมเยอะมาก ไม่อยากได้อะไรก็ได้สิ่งนั้น แต่ผมก็รู้สึกขอบคุณที่ชีวิตส่งเส้นทางเดินนี้มาให้ผมทั้งชีวิต ทำให้ผมได้พบเจอคนดีๆ มากมาย ได้โอกาสเรียนรู้หลายสิ่งหลายอย่าง หลายบทบาทหน้าที่ หลายสาขาวิชาความรู้ ผ่านบททดสอบชีวิตยากๆ มาได้ทุกครั้ง และรู้สึกขอบคุณชีวิตนี้อย่างมาก ที่ให้ผมได้รู้จักการเขียนโปรแกรม ได้เป็นโปรแกรมเมอร์ ทำให้ผมได้มีโอกาสและอยู่ในจุดที่ดีที่สุดที่จะสามารถสร้างบางสิ่งบางอย่างที่จะมีประโยชน์กับคนในสังคมหรือโลกใบนี้
ตอนนี้ผมได้ตั้งเป้าหมายใหม่ให้ชีวิตอีกครั้ง เป็นเป้าหมายที่ตั้งใจจะเดินนับจากนี้ไปอีก 3-5 ปีข้างหน้า คือ ผมจะเป็น Tech Entrepreneur ที่สร้างบริษัท Tech Startup ที่เป็นบริษัทที่เติบโตอย่างยั่งยืน และเป็นแบบอย่างที่ดีให้กับใครบางคนบางกลุ่ม พร้อมๆ กับการเป็น Software Craftman ในสาขาอาชีพของผม
เขียนไว้เพื่อจะเตือนสติและกระตุ้นตัวเอง เผื่อวันใดที่อาจจะเริ่มท้อแท้ จะได้มีข้ออ้างว่า อย่าเพิ่งถอดใจ และเดินหน้าต่อไป อาจจะมีใครหลายคนอ่านบทความนี้และมองผมเป็นแบบอย่างก็เป็นได้
บันทึกไว้วันที่ 25 มิถุนายน พ.ศ. 2557 เวลา 23:57น.
Ball Weera